\section*{Seminár 30}

\weblinks{Na stiahnutie: \href{pdf/seminar30-teacher.pdf}{učiteľská verzia}, \href{pdf/seminar30-student.pdf}{študentská verzia}}

\subsection*{Téma}
Kvadratické rovnice

\subsection*{Ciele}
Precvičiť metódy používané pri práci s~kvadratickými rovnicami

\subsection*{Úlohy a riešenia}
\begin{tcolorbox}[breakable,notitle,boxrule=0pt,colback=light-gray,colframe=light-gray]\ul{30.1} [57-I-5] Určte všetky dvojice $a, b$ reálnych čísel, pre ktoré má každá z~kvadratických rovníc
$$ax^2 + 2bx + 1 = 0, \ \ \ \ bx^2 + 2ax + 1 = 0$$
dva rôzne reálne korene, pričom práve jeden z~nich je spoločný obom rovniciam.

\end{tcolorbox}

\rieh Zo zadania vyplýva, že a $6\neq 0$, $b \neq 0$ (inak by rovnice neboli kvadratické)
a $a \neq b$ (inak by rovnice boli totožné, a ak by mali dva reálne korene, boli by oba
spoločné).

Označme $x_0$ spoločný koreň oboch rovníc, takže
$$ax_0^2+ 2bx_0 + 1 = 0,\ \ \ bx_0^2+ 2ax_0 + 1 = 0.$$
Odčítaním oboch rovníc dostaneme $(a - b)(x_0^2- 2x_0 ) = x_0 (a - b)(x_0 - 2) = 0$. Keďže $a \neq b$ a 0 zrejme koreňom daných rovníc nie je, musí byť spoločným koreňom číslo $x_0 = 2$. Dosadením do daných rovníc tak dostaneme jedinú podmienku $4a + 4b + 1 = 0$, čiže
$$b = -a -\frac{1}{4}.$$


Diskriminant druhej z~daných rovníc je potom $4a^2 - 4b = 4a^2 + 4a + 1 = (2a + 1)^2$, takže rovnica má dva rôzne reálne korene pre ľubovoľné $a \neq -\frac{1}{2}$. Podobne diskriminant prvej z~daných rovníc je $4b^2- 4a = 4b^2 + 4b +1 = (2b +1)^2$. Rovnica má teda dva rôzne reálne korene pre ľubovoľné $b \neq -\frac{1}{2}$, čiže $a\neq  \frac{1}{4}$

Z~uvedených predpokladov však zároveň vyplýva $a \neq -\frac{1}{4}$ $(b \neq 0)$ a $a \neq - \frac{1}{8}$ $(a \neq b)$.

\textit{Záver.} Vyhovujú všetky dvojice $(a, -a - \frac{1}{4})$, kde $a \in \RR \ \{-\frac{1}{2}, -\frac{1}{4}, -\frac{1}{8}, 0, \frac{1}{4}\}$.\\


\begin{tcolorbox}[breakable,notitle,boxrule=0pt,colback=light-gray,colframe=light-gray]\ul{30.2} [57-S-5]
Určte všetky dvojice $(a, b)$ reálnych čísel, pre ktoré majú rovnice
$$x^2 + (3a + b)x + 4a = 0, \ \ \ \  x^2 + (3b + a)x + 4b = 0$$
spoločný reálny koreň.

\end{tcolorbox}

\rieh Nech $x_0$ je spoločný koreň oboch rovníc. Potom platí
$$x_0^2+ (3a + b)x_0 + 4a = 0, \ \ \ \  x_0^2+ (3b + a)x_0 + 4b = 0.$$
Odčítaním týchto rovníc dostaneme $(2a-2b)x_0 +4(a-b) = 0$, odkiaľ po úprave získame $(a - b)(x_0 + 2) = 0$.

Rozoberieme dve možnosti:

Ak $a = b$, majú obidve dané rovnice rovnaký tvar $x^2 + 4ax + 4a = 0$. Aspoň jeden koreň (samozrejme spoločný) existuje práve vtedy, keď je diskriminant $16a^2-16a$ nezáporný, teda $a \in (-\infty, 0\rangle \cup \langle 1, \infty)$.

Ak $x_0 = -2$, dostaneme z~prvej aj z~druhej rovnice $4-2a-2b = 0$, teda $b = 2-a$. Dosadením do zadania dostaneme rovnice
$$x^2 + (2a + 2)x + 4a = 0, \ \ \ \ x^2 + (6-2a)x + 8-4a = 0,$$
ktoré majú pri ľubovoľnej hodnote parametra a spoločný koreň $-2$.

\textit{Záver.} Dané rovnice majú aspoň jeden spoločný koreň pre všetky dvojice $(a, a)$, kde $a \in (-\infty, 0\rangle \cup \langle 1, \infty)$, a pre všetky dvojice tvaru $(a, 2-a)$, kde $a$ je ľubovoľné.\\
\\
\ul{30.3} [57-II-1]  Uvažujme dve kvadratické rovnice
$$x^2-ax-b = 0,\ \ \ \  x^2-bx-a = 0$$
s~reálnymi parametrami $a$, $b$. Zistite, akú najmenšiu a akú najväčšiu hodnotu môže nadobudnúť súčet $a + b$, ak existuje práve jedno reálne číslo $x$, ktoré súčasne vyhovuje obom rovniciam. Určte ďalej všetky dvojice $(a, b)$ reálnych parametrov, pre ktoré tento súčet tieto hodnoty nadobúda.

\rieh Odčítaním oboch daných rovníc dostaneme rovnosť $(b-a)x+a-b = 0$, čiže $(b-a)(x-1) = 0$. Odtiaľ vyplýva, že $b = a$ alebo $x = 1$.

Ak $b = a$, majú obidve rovnice tvar $x^2-ax-a = 0$. Práve jedno riešenie existuje práve vtedy, keď diskriminant $a^2 + 4a$ je nulový. To platí pre $a = 0$ a pre $a = -4$. Pretože $b = a$, má súčet $a + b$ v~prvom prípade hodnotu $0$ a v~druhom prípade hodnotu $-8$.

Ak $x = 1$, dostaneme z~daných rovníc $a + b = 1$, teda $b = 1-a$. Rovnice potom majú tvar
$$x^2-ax + a-1 = 0 \ \ \ \ \text{a} \ \ \ \ x^2 + (a-1)x-a = 0.$$
Prvá má korene $1$ a $a-1$, druhá má korene $1$ a $-a$. Práve jedno spoločné riešenie tak dostaneme vždy s~výnimkou prípadu, keď $a-1 = -a$, čiže $a = \frac{1}{2}$ -- vtedy sú spoločné riešenia dve.

\textit{Záver.} Najmenšia hodnota súčtu $a + b$ je $-8$ a je dosiahnutá pre $a = b = -4$. Najväčšia hodnota súčtu $a + b$ je $1$; túto hodnotu má súčet $a + b$ pre všetky dvojice $(a, 1-a)$, kde $a\neq \frac{1}{2}$ je ľubovoľné reálne číslo.\\
\\
\begin{tcolorbox}[breakable,notitle,boxrule=0pt,colback=light-gray,colframe=light-gray]\ul{30.4}[59-I-6] Reálne čísla $a$, $b$ majú túto vlastnosť: rovnica $x^2 -ax+b-1 = 0$ má v~množine reálnych čísel dva rôzne korene, ktorých rozdiel je kladným koreňom rovnice $x^2 - ax + b + 1 = 0$.

a) Dokážte nerovnosť $b > 3$.

b) Pomocou $b$ vyjadrite korene oboch rovníc.

\end{tcolorbox}

\rieh  Označme $x_1$ menší a $x_2$ väčší koreň prvej rovnice. Potom platí $x_1 + x_2 = a$, $x_1 x_2 = b - 1$. Druhá rovnica má koreň $x_2 - x_1$, a keďže súčet oboch koreňov je $a$, musí byť druhý koreň $a - (x_2 - x_1 ) = x_1 + x_2 - x_2 + x_1 = 2x_1$. Súčin koreňov druhej rovnice je $(x_2 -x_1 )\cdot2x_1 = b+1$. Odtiaľ dostávame $b = -1+2x_1 x_2 -2x_1^2= -1+2(b-1)-2x_1^2$, a teda
$$b = 3 + 2x_1^3> 3, \ \ \ \  (1)$$
lebo z~rovnosti $x_1 = 0$ by vyplývalo $b + 1 = b - 1 = 0$.

Keďže $x_2 - x_1 > 0$ a $b + 1 > 0$, musí byť aj $x_1 > 0$; z~(1) máme $x_1 =\sqrt{(b - 3)/2}$ a ďalej
$$x_2 =\frac{b-1}{x_1}=\frac{(b - 1)\sqrt{2}}{\sqrt{b-3}}.$$
Korene druhej rovnice sú potom
$$x_2 - x_1 = \frac{b+1}{} \ \ \ \ \text{a} \ \ \ \  2x_1=\sqrt{2(b - 3)}.$$
\\
\textbf{Iné riešenie}. Korene prvej rovnice sú
$$x_1 = \frac{a -\sqrt{a^2 - 4b + 4}}{2}, \ \ \ \  x_2 =\frac{a +\sqrt{a^2 - 4b + 4}}{2},$$
pričom pre diskriminant máme
$$D = a^2 - 4(b - 1) > 0. \ \ \ \  (2)$$
Rozdiel koreňov $x_2 - x_1 =\sqrt{a^2 - 4b + 4}$ je koreňom druhej rovnice, a preto
\begin{align*}
a^2 - 4b + 4 - a \sqrt{a^2 - 4b + 4} + b + 1 &= 0,\\
a^2 - 3b + 5 &= a\sqrt{a 2 - 4b + 4}, \ \ \ \  (3)\\
a^4 + 2a^2 (5 - 3b) + (3b - 5)^2 &= a^4 - 4a^2 b + 4a^2,\\
(3b - 5)^2 &= a^2 (2b - 6).
\end{align*}
Rovnosť  $a = 0$ nastáva práve vtedy, keď $3b - 5 = 0$; potom by ale neplatilo (2). Preto $a^2 > 0$, $(3b - 5)^2 > 0$, a teda aj $2b - 6 > 0$, čiže $b > 3$. Z~(2) a (3) potom vyplýva $a > 0$, a teda $a = (3b - 5)/\sqrt{2(b - 3)}$; ďalej potom
\begin{align*}
x_1 &=\frac{1}{2}\bigg( \frac{3a-5}{\sqrt{2(b-3)}}-\sqrt{\frac{(3b-5)^2}{2(b-3)}}-4b+4\bigg)=\sqrt{\frac{b-3}{2}},\\
x_2 &=\frac{1}{2} \bigg( \frac{3a-5}{\sqrt{2(b-3)}}+\sqrt{\frac{(3b-5)^2}{2(b-3)}}-4b+4\bigg)=\frac{(b-1)\sqrt{2}}{\sqrt{b-3}}.
\end{align*}
Druhá rovnica má korene
\begin{align*}
x_3 &=\frac{a-\sqrt{a^2-4b-4}}{2}=\frac{b+1}{\sqrt{2(b-3)}}=x_2-x_1\\
x_4 &=\frac{a+\sqrt{a^2-4b-4}}{2}=\sqrt{2(b-3)}.
\end{align*}


\begin{tcolorbox}[breakable,notitle,boxrule=0pt,colback=light-gray,colframe=light-gray]\ul{30.5}[59-S-1] Určte všetky hodnoty reálnych parametrov $p, q$, pre ktoré má každá z~rovníc
$$x(x - p) = 3 + q, \ \ \ \ x(x + p) = 3 - q$$
v~obore reálnych čísel dva rôzne korene, ktorých aritmetický priemer je jedným z~koreňov
zvyšnej rovnice.

\end{tcolorbox}

\rieh Z~Viètových vzťahov pre korene kvadratickej rovnice (ktoré vyplývajú z~rozkladu daného kvadratického trojčlena na súčin koreňových činiteľov) ľahko zistíme, že súčet koreňov prvej rovnice je $p$, takže ich aritmetický priemer je $\frac{1}{2}p$. Toto číslo má byť
koreňom druhej rovnice, preto
$$\frac{p}{2}\cdot \frac{3p}{2}= 3 - q. \ \ \ \ (1)$$
Podobne súčet koreňov druhej rovnice je $-p$, ich aritmetický priemer je $-\frac{1}{2}p$, a preto
$$-\frac{p}{2}\cdot \bigg(- \frac{3p}{2}\bigg)= 3 + q. \ \ \ \ (2)$$
Porovnaním oboch vzťahov (1) a (2) máme $3 - q = 3 + q$, čiže $q = 0$ a z~(1) potom vyjde $p = 2$ alebo $p = -2$.

Z~oboch nájdených riešení dostaneme tú istú dvojicu rovníc $x(x - 2) = 3$, $x(x + 2) = 3$. Korene prvej z~nich sú čísla $-1$ a $3$, ich aritmetický priemer je $1$. Korene druhej rovnice sú čísla $1$ a $-3$, ich aritmetický priemer je $-1$.\\
\\
\begin{tcolorbox}[breakable,notitle,boxrule=0pt,colback=light-gray,colframe=light-gray]\ul{30.6} [62-II-1] Pre ľubovoľné reálne čísla $k\neq \pm 1$, $p \neq 0$ a $q$ dokážte tvrdenie: Rovnica
$$x^2+ px + q = 0$$
má v~obore reálnych čísel dva korene, z~ktorých jeden je $k$-násobkom druhého, práve vtedy, keď platí $kp^2 = (k~+ 1)^2 q$.

\end{tcolorbox}

\rieh Čísla $x_1$, $x_2$ sú koreňmi danej kvadratickej rovnice práve vtedy, keď platí
$$x_1 + x_2 = -p \ \ \ \ \text{a} \ \ \ \  x_1 x_2 = q. \ \ \ \  (1)$$

Predpokladajme, že daná kvadratická rovnica má reálne korene $x_1 = \alpha$, $x_2 = k\alpha$.
Dosadením do (1) dostaneme $(k + 1)\alpha = -p$ a $k\alpha^2 = q$. Pre obe strany dokazovanej
rovnosti $kp^2 = (k~+ 1)^2 q$ odtiaľ vyplýva
$$kp^2= k(-(k + 1)\alpha)^2= k(k + 1)^2\alpha^2,$$
$$(k + 1)^2q = (k~+ 1)^2 \cdot k\alpha^2= k(k + 1)^2\alpha^2,$$
teda daná rovnosť skutočne platí.

Nech naopak pre reálne čísla $p$, $q$ a $k \neq -1$ platí $kp^2 = (k+1)^2q$. Uvažujme dvojicu
reálnych čísel
$$x_1 =\frac{-kp}{k + 1} \ \ \ \ \text{a} \ \ \ \  x 2 =\frac{-p}{k + 1}.$$
Také čísla (pre ktoré platí $x_1 = kx_2$) sú koreňmi danej kvadratickej rovnice, ak spĺňajú obe rovnosti (1). Overenie urobíme dosadením:
\begin{align*}
x_1 + x_2 &= \frac{-kp}{k + 1}+\frac{-p}{k + 1}=\frac{-(k + 1)p}{k + 1}= -p,\\
x_1 x_2 &=\frac{-kp}{k + 1}\cdot\frac{-p}{k + 1}=\frac{kp^2}{(k + 1)^2}=\frac{(k + 1)^2q}{(k + 1)^2}= q.
\end{align*}
Tým je celý dôkaz hotový.\\
\\
\begin{tcolorbox}[breakable,notitle,boxrule=0pt,colback=light-gray,colframe=light-gray]\ul{30.7} [64-II-4]  Na tabuli je zoznam čísel $1, 2, 3, 4, 5, 6$ a \uv{rovnica}
$$\frac{\fbox{$\phantom{7}$}}{\fbox{$\phantom{7}$}}x^2+\frac{\fbox{$\phantom{7}$}}{\fbox{$\phantom{7}$}}x + \frac{\fbox{$\phantom{7}$}}{\fbox{$\phantom{7}$}}= 0.$$
Marek s~Tomášom hrajú nasledujúcu hru. Najskôr Marek vyberie ľubovoľné číslo zo zoznamu, napíše ho do jedného z~prázdnych políčok v~\uv{rovnici} a číslo zo zoznamu zotrie. Potom Tomáš vyberie niektoré zo zvyšných čísel, napíše ho do iného prázdneho políčka a v~zozname ho zotrie. Nato Marek urobí to isté a nakoniec Tomáš doplní tri zvyšné čísla na tri zvyšné voľné políčka v~\uv{rovnici}. Marek vyhrá, ak vzniknutá kvadratická rovnica s~racionálnymi koeficientmi bude mať dva rôzne reálne korene, inak vyhrá Tomáš. Rozhodnite, ktorý z~hráčov môže vyhrať nezávisle na postupe druhého
hráča.

\end{tcolorbox}

\rieh Označme $a$, $b$, $c$ koeficienty výslednej rovnice $ax^2 + bx + c = 0$. Tá má dva rôzne reálne korene práve vtedy, keď je jej diskriminant (v~symbolickej podobe)
$$b^2 - 4ac =\bigg( \frac{{\fbox{$\phantom{7}$}}}{{\fbox{$\phantom{7}$}}} \bigg)^2-4\bigg( \frac{{\fbox{$\phantom{7}$}}}{{\fbox{$\phantom{7}$}}}\bigg) \bigg(\frac{{\fbox{$\phantom{7}$}}}{{\fbox{$\phantom{7}$}}}\bigg)$$
kladný.

Ukážeme, že vyhrávajúcu stratégiu má Marek. Najskôr do menovateľa zlomku pre koeficient $b$ napíše $1$.
\begin{enumerate}[a)]
\item Ak Tomáš obsadí vo svojom prvom ťahu iné miesto ako v~čitateli $b$, napíše do neho Marek v~nasledujúcom ťahu najväčšie zostávajúce číslo zo zoznamu (teda 5 alebo 6). Hodnota $b^2$ potom bude aspoň 25 a zo zvyšných čísel možno zostaviť výraz $4ac$ s~hodnotou nanajvýš $4\cdot  \frac{6\cdot4}{3\cdot2}= 16$. Diskriminant vzniknutej kvadratickej rovnice tak bude určite kladný.
\item Predpokladajme, že Tomáš vo svojom ťahu doplní čitateľa $b$. Marek potom v~druhom ťahu napíše najmenšie zostávajúce číslo zo zoznamu (2 alebo 3) do čitateľa $a$ (alebo $c$).
\begin{enumerate}[(i)]
\item V~prípade, že Tomáš v~prvom ťahu napísal do čitateľa $b$ číslo 2, je hodnota $b^2$ rovná 4 a najväčšia možná hodnota $4ac$ (s~prihliadnutím na druhý Marekov ťah) je $4 \cdot \frac{3\cdot 6}{4\cdot 5}=\frac{18}{5}\leq  4$, teda diskriminant vzniknutej kvadratickej rovnice bude opäť kladný.
\item  V~prípade, že Tomáš v~prvom ťahu napísal do čitateľa $b$ iné číslo ako 2, je hodnota $b^2$ aspoň 9 a hodnota $4ac$ je nanajvýš $4 \cdot \frac{2\cdot 6}{3\cdot4} = 4$, takže diskriminant
vzniknutej kvadratickej rovnice bude aj v~tomto prípade kladný.

\end{enumerate}
\end{enumerate}
\textit{Záver.} V~danej hre môže vyhrať Marek nezávisle na ťahoch Tomáša. Jeho víťazná stratégia je opísaná vyššie.


\subsection*{Domáca práca}
Úlohou študentov bude vyhľadať, skonzultovať a zaslať vedúcemu seminára jeden príklad, problém alebo úlohu, ktorá sa viaže k témam algebry a teórie čísel, ktorými sme sa v seminári zaberali. Tieto úlohy budú použité ako zadania, ktoré využijeme v nasledujúcom seminári. Študenti môžu hľadať inšpiráciu v starších kolách MO, rôznych knižných publikáciách, zbierkach korešpondenčných seminárov alebo môžu úlohu dokonca sami vymyslieť.

\subsection*{Doplňujúce zdroje a materiály}




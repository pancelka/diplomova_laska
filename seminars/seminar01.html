<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <title></title>
  <style type="text/css">code{white-space: pre;}</style>
  <script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-AMS-MML_HTMLorMML" type="text/javascript"></script>
</head>
<body>
<h1 id="seminár-1" class="unnumbered">Seminár 1</h1>
<h2 id="téma" class="unnumbered">Téma</h2>
<p>Úvod do seminára, očakávania, <em>Matematico</em></p>
<h2 id="ciele" class="unnumbered">Ciele</h2>
<p>Zoznámiť študentov s povahou seminára a plánom na školský rok, zoznámiť sa so študentami, motivovať na začiatok matematickou hrou.</p>
<h2 id="priebeh" class="unnumbered">Priebeh</h2>
<p>Keďže ide o prvý seminár, oboznámime študentov s tým, čo môžu v priebehu roka od stretnutí očakávať: aká bude forma seminárov a čo bude ich obsahom. Zároveň považujeme za vhodné porozprávať sa so študentmi o ich motivácii – čo ich na seminár privádza a čo od neho očakávajú. Takáto informácia nám potom môže poslúžiť pri plánovaní alebo prispôsobovaní obsahu konkrétnej skupine, s ktorou budeme pracovať. Napríklad ak sa seminára budú účastniť v drvivej väčšine študenti s ambíciami na úspešné umiestnenie na Medzinárodnej matematickej olympiáde, je možné hravejšie semináre nahradiť náročnejšími matematickými partiami.</p>
<p>Po tomto úvode zaradíme matematicko-logickú hru <em>Matematico</em>, ktorá študentov otestuje v rýchlom a optimálnom rozhodovaní sa.</p>
<h3 id="pravidlá" class="unnumbered">Pravidlá</h3>
<p>Každý študent dostane tabuľku pozostávajúcu z <span class="math">\(5\times5\)</span> štvorčekov, do ktorej si bude zapisovať čísla, ktoré bude vedúci seminára postupne vyťahovať z balíčka. Balíček obsahuje 52 čísel, každé z čísel <span class="math">\(1-13\)</span> sa v balíčku nachádza štyrikrát. Študenti majú vždy 7 sekúnd na to, aby číslo zapísali do práve jedného voľného políčka v tabuľke. Po vyplnení všetkých políčok si študenti spočítajú body podľa kľúča v tabuľke [fujky].</p>
<table>
<thead>
<tr class="header">
<th align="left">Číselná kombinácia</th>
<th align="left">v riadku alebo stĺpci</th>
<th align="left">na uhlopriečke</th>
</tr>
</thead>
<tbody>
<tr class="odd">
<td align="left">dve zhodné čísla</td>
<td align="left">10</td>
<td align="left">20</td>
</tr>
<tr class="even">
<td align="left">dva páry zhodných čísel</td>
<td align="left">20</td>
<td align="left">40</td>
</tr>
<tr class="odd">
<td align="left">tri zhodné čísla</td>
<td align="left">40</td>
<td align="left">50</td>
</tr>
<tr class="even">
<td align="left">tri zhodné čísla a dve zhodné čísla</td>
<td align="left">80</td>
<td align="left">90</td>
</tr>
<tr class="odd">
<td align="left">štyri zhodné čísla</td>
<td align="left">160</td>
<td align="left">170</td>
</tr>
<tr class="even">
<td align="left">päť za sebou idúcich čísel</td>
<td align="left">50</td>
<td align="left">60</td>
</tr>
<tr class="odd">
<td align="left">tri jednotky a dve trinástky</td>
<td align="left">100</td>
<td align="left">110</td>
</tr>
</tbody>
</table>
<p>[fujky]</p>
<p>Jednotlivé výsledky študentov píšeme na tabuľu, aby bolo možné vidieť rozsah nahraných bodov. Aby si sa študenti s hrou poriadne zoznámili, je vhodné zahrať aspoň dve alebo tri kolá. Po nich povzbudíme študentov, aby so spolužiakmi prediskutovali stratégiu, ktorú počas hry používajú, čo sa im overilo a čo nie, príp. podľa akého kľúča zapisujú čísla do tabuľky a či stratégiu v priebehu hry menia. Po výmene skúseností opäť odohráme dve alebo tri kolá a sledujeme, či sa priemerný počet nahraných bodov zvýšil.</p>
<p>Po poslednom kole vyzveme študentov, aby sa použitím čísel, ktoré boli v tomto kole vytiahnuté z balíčka, snažili maximalizovať bodový zisk, t.j. daných 25 čísel majú usporiadať do tabuľky tak, aby získali čo najviac bodov. Získané počty bodov pripíšeme na tabuľu porovnáme s predchádzajúcim kolom.</p>
<p>Zaujímavým pozorovaním je, že rozptyl bodov v takomto modifikovanom kole je značne menší ako v troch pôvodných. Môžeme sa so žiakmi porozprávať o dôvodoch, ktoré k tomu môžu viesť.</p>
<p>Na záver seminára môžeme študentov nechať maximalizovať bodový zisk použitím ľubovoľných čísel v ponuke a vyhlásiť súťaž o bonus.<br /></p>
<p>Hra je dostupná aj online na <a href="http://yetty.github.io/Matematico/">http://yetty.github.io/Matematico/</a>, prípadne na <a href="http://matematico.cz/">http://matematico.cz/</a></p>
<h3 id="variácie" class="unnumbered">Variácie</h3>
<p>Študenti môžu <em>Matematico</em> hrať aj v dvojiciach. Takéto usporiadanie ponúka možnosť diskutovať rozhodnutia, ktoré študenti robia a trénuje ich argumentačné a vysvetľovacie schopnosti.</p>
<p><strong>Záverečný komentár</strong> Prvý seminár je časovo aj obsahovo menej hutný ako semináre nasledujúce, nie je to však nijako na škodu, keďže jeho zámer bol viac organizačný a informatívny, než matematický.</p>
</body>
</html>
